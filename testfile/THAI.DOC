		สารบาญข่าว
 - ข่าวการเมือง
 - ข่าวสังคม-ทั่วไป
 - ข่าวเศรษฐกิจ

-- ข่าวการเมือง --
"เทอดพงษ์" ว่าแก้ไขรัฐธรรมนูญไม่ทันการประชุมสภาสมัยนี้
"อำนวย" ย้ำจะเริ่มสร้างเขื่อนได้ในอีกไม่นานนี้
ก.พ.พิจารณาเพิ่มเงินทดแทนข้าราชการสาขาวิชาชีพที่ขาดแคลน
พล.อ.ชวลิต หารือนายกรัฐมนตรีเรื่องปัญหาต่าง ๆ
"อำนวย" ยืนยัน ร.ม.ต.เปลี่ยนมติกรรมการคัดเลือกเอกชนลงทุน รฟม.ไม่ได้
ความหวังใหม่ปรับบทบาทเตรียมขอให้ "ทวี" ถอนแจ้งความ ก.ตร.
กรรมาธิการสภาฯ ให้ดำเนินการกับเจ้าหน้าที่ละเว้นคดีเพชรซาอุฯ
-------------------

"เทอดพงษ์" ว่าแก้ไขรัฐธรรมนูญไม่ทันการประชุมสภาสมัยนี้

          ทำเนียบรัฐบาล ๗ ธ.ค. - นายเทอดพงษ์ ไชยนันทน์
รัฐมนตรีประจำสำนักนายกรัฐมนตรี ประธานคณะกรรมการประสานงานสภาผู้แทนราษฎร
พรรคร่วมรัฐบาล (วิปรัฐบาล) ยอมรับว่า การแก้ไขรัฐธรรมนูญคงจะไม่ทันในการประชุม
สภาผู้แทนราษฎรสมัยสามัญครั้งนี้ แม้ว่ารัฐบาลจะพยายามเร่งรัดให้เร็วที่สุดก็ตาม

          ประธานวิป ให้สัมภาษณ์ที่ทำเนียบรัฐบาล เมื่อเย็นวานนี้ (๗ ธ.ค.)
ภายหลังการประชุมวิปว่า ผู้แทนของพรรคร่วมรัฐบาลพรรคละ ๓ คน ตามที่กำหนด
จะประชุมหารือกันในรายละเอียดเกี่ยวกับการแก้ไขรัฐธรรมนูญในสัปดาห์หน้า
ซึ่งหากมีความเห็นตรงกันว่าจะแก้ไขประเด็นใดบ้างแล้ว จะไปเจรจา
กับคณะกรรมการประสานงานสภาผู้แทนราษฎร พรรคร่วมฝ่ายค้าน (วิปฝ่ายค้าน) ต่อไป
ซึ่งจะพยายามเตรียมรายละเอียดให้ได้มากที่สุด

          ส่วนจะขอเปิดประชุมสภาฯ สมัยวิสามัญหรือไม่นั้น นายเทอดพงษ์ กล่าวว่า
คงจะต้องหารือกับฝ่ายค้านก่อน เรื่องนี้ก็ต้องยอมรับว่าเป็นเรื่องยาก
ประเด็นที่ดูเหมือนจะแก้ไขได้แน่ ๆ ไป ๆ มา ๆ ก็มีความเห็นที่แตกต่างกันอีกแล้ว
ในส่วนของรัฐบาลเองก็ไม่มีพรรคไหนกล้าที่จะหยิบยกประเด็นใดขึ้นมาเป็นพิเศษ
เพราะเกรงว่าพรรคอื่นจะไม่ให้ความร่วมมือ โดยมองว่าเป็นผลงานของอีกพรรคหนึ่ง

          สำหรับการประชุมสภาฯ สัปดาห์นี้ นายเทอดพงษ์ กล่าวว่า จะมีการพิจารณา
ร่าง พ.ร.บ.ระเบียบบริหารข้าราชการอัยการ แก้ไขเพิ่มเติม และจะพยายามเร่งรัด
ร่าง พ.ร.บ.ระเบียบบริหารกิจการศาสนาอิสลาม ให้ได้รับการพิจารณาในสมัยประชุมนี้
และจะหยิบยกญัตติเรื่องภัยแล้งและปัญหาอุทกภัยภาคใต้ขึ้นมาพูดกันในสัปดาห์นี้ด้วย
เพราะรัฐบาลเห็นว่า ได้ดำเนินการมาพอสมควรแล้ว และมีข้อมูลมากพอ
ที่จะเสนอต่อสภาฯ ได้. -๒๕๒(๒๑๕)

############

"อำนวย" ย้ำจะเริ่มสร้างเขื่อนได้ในอีกไม่นานนี้

          ทำเนียบรัฐบาล ๗ ธ.ค.- นายอำนวย วีรวรรณ รองนายกรัฐมนตรี
กล่าวกับผู้สื่อข่าวที่ทำเนียบรัฐบาล เย็นวานนี้ (๖ ธ.ค.) กรณีที่
พระบาทสมเด็จพระเจ้าอยู่หัว มีพระราชกระแสรับสั่งเรื่องการสร้างเขื่อน
เพื่อแก้ปัญหาขาดแคลนน้ำว่า คงจะสามารถดำเนินการได้ในอีกไม่นานนี้
เพราะมีการสำรวจข้อมูลต่าง ๆ ไว้นานแล้ว ในส่วนของผู้ที่คัดค้านก็ต้องพูดคุยกัน
ด้วยเหตุผล

          นายอำนวย กล่าวว่า กรณีเขื่อนป่าสัก ซึ่งเป็นเขื่อนใหญ่มีผู้คัดค้าน
กันมากนั้น ไม่ใช่เขื่อนผลิตกระแสไฟฟ้า แต่เป็นเขื่อนชลประทาน ซึ่งมีระดับน้ำ
ไม่สูงมากนัก แต่ก็อาจจะมีปัญหาเพราะต้องมีอ่างเก็บน้ำ
ซึ่งพระบาทสมเด็จพระเจ้าอยู่หัว ทรงมีพระราชกระแสรับสั่งแล้ว และรัฐบาล
ก็พยายามสนองพระราชดำริโดยสำรวจข้อมูลอย่างจริงจัง หากนายกรัฐมนตรี
เร่งรัดก็คงสามารถดำเนินการได้ และถ้าเริ่มลงมือก่อสร้างเร็วก็จะเสร็จทัน
พระบาทสมเด็จพระเจ้าอยู่หัว มีพระชนมายุ ๗๒ พรรษา

          "อย่างน้อยทุกคนจะต้องตระหนักในผลประโยชน์ส่วนรวม
แน่นอนว่าหากจะหาเรื่องคัดค้านก็ย่อมจะหาได้ และอาจจะมีคนได้รับผลกระทบบ้าง
แต่รัฐบาลก็พยายามหาทางช่วยเหลือชดเชย ซึ่งหากคำนึงแต่ว่าคนจำนวน
๑๐๐-๒๐๐ คน เดือดร้อนแล้วไม่ทำอะไรเลย บ้านเมืองก็จะไม่เจริญ" นายอำนวย กล่าว
และว่าปัญหาเรื่องข้อมูลที่ไม่ตรงกันระหว่างฝ่ายสนับสนุนกับฝ่ายคัดค้าน
การสร้างเขื่อนนั้น สามารถแก้ไขได้ด้วยการพูดคุยกันด้วยเหตุผล อย่าใช้อารมณ์
เพราะข้อมูลก็คือข้อเท็จจริงสามารถสำรวจได้

          สำหรับปัญหาเรื่องงบลงทุนนั้น นายอำนวย กล่าวว่า อยู่ที่ลำดับความสำคัญ
แต่เรื่องน้ำเป็นเรื่องที่ทุกคนต้องยอมรับว่าขณะนี้มีลำดับความสำคัญสูงสุด
ทั้งด้านการเกษตรและการบริโภค ส่วนเรื่องการชดเชยให้กับผู้ที่ได้รับผลกระทบนั้น
ก็ต้องดูที่เหตุผล หากเห็นว่าได้รับการชดเชยน้อยไปก็ต้องมาพิจารณากัน.

###########

ก.พ.พิจารณาเพิ่มเงินทดแทนข้าราชการสาขาวิชาชีพที่ขาดแคลน

          สำนักงาน ก.พ. ๗ ธ.ค.- นายวิลาส สิงหวิสัย เลขาธิการคณะกรรมการ-
ข้าราชการพลเรือน หรือ ก.พ. ให้สัมภาษณ์ภายหลังการประชุมคณะกรรมการ เย็นวานนี้
(๖ ธ.ค.) ซึ่งมีนายชวน หลีกภัย นายกรัฐมนตรี เป็นประธานในการประชุมว่า
คณะกรรมการได้พิจารณาการกำหนดเงินเพิ่มสำหรับข้าราชการในสาขาวิชาชีพ
ที่ขาดแคลน ซึ่งประกอบไปด้วยสาขาทันตแพทย์ เภสัชกรรม รังสีการแพทย์ พยาบาล
สัตวแพทย์ วิทยาการคอมพิวเตอร์ กายภาพบำบัด สถาปัตยกรรม วิศวกร

          นายวิลาส กล่าวว่า ข้าราชการจะแบ่งเป็น ๓ ประเภท คือ ด้านบริหาร
วิชาชีพเฉพาะ และทั่วไป ซึ่งทางด้านวิชาชีพเฉพาะได้พิจารณาไปแล้วเฉพาะในระดับ ๘
ขึ้นไป โดยรัฐบาลให้ไปศึกษาว่าสาขาอาชีพที่ขาดแคลนตั้งแต่ระดับ ๓ มีสิ่งใด
ที่จะดึงดูดให้เข้ามารับราชการบ้าง จึงได้พิจารณาว่าจะมีกี่สาขา
จึงต้องดึงคนเหล่านี้มารับราชการ โดยมีค่าตอบแทนที่ไม่ห่างจากภาคเอกชนมากนัก
โดยต้องฟังความคิดเห็นจากหลายฝ่ายและศึกษาเพิ่มเติมอีกด้วย และต้องพิจารณา
ร่วมกับการขึ้นเงินเดือนของข้าราชการสายอื่นด้วย

          สำหรับอาจารย์ในมหาวิทยาลัยนั้น นายวิลาส กล่าวว่า อาจารย์
ในมหาวิทยาลัยถือว่าอยู่อีกสายงานหนึ่ง แต่ตาม พ.ร.บ.ข้าราชการพลเรือน มาตรา ๓๓
กำหนดว่า ถ้ามีเหตุผลความจำเป็นพิเศษก็ต้องมาพิจารณาตรงนี้ด้วย แต่ตอนนี้
เป็นเรื่องของสายวิชาชีพที่ขาดแคลน จึงต้องระวังในเรื่อของงบประมาณด้วย
ถ้าหากยังไม่มีการตั้งงบประมาณไว้ จะสามารถขึ้นเงินเดือนได้หรือไม่ เป็นเรื่องที่
รัฐบาลและกระทรวงการคลังต้องหาทางออก ซึ่งเราต้องระวังจุดนี้ ไม่ใช่ขึ้นเงินเดือน
จนไม่มีงบประมาณให้ นายกรัฐมนตรีได้พูดในที่ประชุมว่า จะพร้อมหรือไม่
ในการขึ้นเงินเดือน ซึ่งรัฐมนตรีว่าการกระทรวงการคลังได้ฝากมาให้คิด
และอย่าให้บานปลาย

          "ในระหว่างที่ข้าราชการหวังว่าจะได้ปรับอัตราบัญชีเงินเดือนเป็นบัญชี ๒
ในเดือนเมษายนปีหน้า ทางอัยการก็ขอให้ปรับเงินเดือนเท่ากับตุลาการ
ซึ่งในความเป็นจริงอัยการมีบัญชี ๑ ถึง ๕ ครบอยู่แล้ว หากอัยการจะขอรื้อบัญชี
เพื่อให้ใกล้เคียงกับตุลาการก็ต้องมีการแก้ไข พ.ร.บ. ซึ่งจะเสนอเข้าสภาในสมัยนี้
ไม่ได้แน่นอน ขณะที่ข้าราชการอื่นก็ต้องการขยับบ้าง แต่ถ้าไม่ต้องรื้อบัญชี
รัฐบาลเต็มใจให้เมื่อใด ก็ออกเป็นพระราชกฤษฎีกา ซึ่ง ก.พ.และกระทรวงการคลัง
ต้องไปศึกษาว่าจะปรับอย่างไร ใช้เงินเท่าใด ไม่ใช่ปรับจนเงินเฟ้อ กระทบงบประมาณ
หลายหมื่นล้านบาท ซึ่งต้องให้เป็นทั้งระบบ.  -๔๑๐ (๒๒๐) พ.๑๒

@@@@@@@@@@

พล.อ.ชวลิต หารือนายกรัฐมนตรีเรื่องปัญหาต่าง ๆ

          ทำเนียบฯ ๗ ธ.ค.- พล.อ.ชวลิต หารือนายกรัฐมนตรีเรื่องปัญหาต่าง ๆ
ที่มีอยู่ในขณะนี้ ยืนยันทุกอย่างจะเรียบร้อย

          พล.อ.ชวลิต ยงใจยุทธ รัฐมนตรีว่าการกระทรวงมหาดไทย เข้าหารือ
กับนายชวน หลีกภัย นายกรัฐมนตรี ที่ทำเนียบรัฐบาล เมื่อวานนี้ (๖ ธ.ค.)
ภายหลังนำนายฮวง หัว นายกสมาคมมิตรภาพระหว่างประเทศ แห่งสาธารณรัฐประชาชนจีน
เข้าพบนายกรัฐมนตรี

          ภายหลังการหารือ พล.อ.ชวลิต กล่าวว่า เป็นการหารือเกี่ยวกับปัญหา
ที่คั่งค้างอยู่ในขณะนี้ ซึ่งเป็นเรื่องรายละเอียด ทุกอย่างจะเรียบร้อยในที่สุด
ส่วนพระราชกระแสรับสั่งไม่ถือโทษ พล.ต.อ.สวัสดิ์ อมรวิวัฒน์ อดีตอธิบดีกรมตำรวจ
และพวก กรณีต้องหาว่าหมิ่นพระบรมเดชานุภาพนั้น ถือว่าเป็นพระมหากรุณาธิคุณล้นเกล้าฯ
อย่างอื่นก็ไม่ต้องพูดถึง

          ผู้สื่อข่าวรายงานว่า เมื่อเย็นวานนี้ พล.ต.อ.สวัสดิ์ ได้ออกมาทักทาย
กับสื่อมวลชนที่รอทำข่าวอยู่หน้าบ้านพัก พล.ต.อ.สวัสดิ์ ที่ซอยลาดพร้าว ๑๘
แต่ปฏิเสธที่จะให้สัมภาษณ์ บอกเพียงสั้น ๆ ว่าไม่ขอพูด พูดไปมีแต่จะเสียหาย.

                                           - ๔๑๐ (๒๑๕) พ.๑๓
@@@@@@@@@@@@@

"อำนวย" ยืนยัน ร.ม.ต.เปลี่ยนมติกรรมการคัดเลือกเอกชนลงทุน รฟม.ไม่ได้

          ทำเนียบรัฐบาล ๗ ธ.ค.- นายอำนวย วีรวรรณ รองนายกรัฐมนตรี
ให้สัมภาษณ์ที่ทำเนียบรัฐบาล เย็นวานนี้ (๖ ธ.ค.) ถึงการคัดเลือกเอกชนร่วมลงทุน
ในโครงการรถไฟฟ้ามหานคร ว่า จะต้องดำเนินการไปตามขั้นตอนของกฎหมาย
หากคณะกรรมการคัดเลือกเอกชนร่วมลงทุนเสนอความเห็นมายังคณะรัฐมนตรีอย่างไร
ก็ไม่มีใครเปลี่ยนแปลงมติของคณะกรรมการได้

          "หากคณะกรรมการเสนอความเห็นมาอย่างไร ก็ต้องเสนอต่อคณะรัฐมนตรี
อย่างนั้น รัฐมนตรีที่กำกับดูแลงาน หรือแม้แต่ผมเอง หากมีความเห็นเป็นอย่างอื่น
ก็สามารถเสนอคณะรัฐมนตรีได้เช่นเดียวกัน แต่ไม่ใช่จะเปลี่ยนแปลงมติของคณะกรรมการ"
นายอำนวย กล่าว และว่า อย่าเพิ่งคิดว่า นายสุรศักดิ์ เทียมประเสริฐ รัฐมนตรีประจำ-
สำนักนายกรัฐมนตรี ที่กำกับดูแลงานองค์การรถไฟฟ้ามหานคร (รฟม.) จะผลักดันเอกชนรายใด
เพราะคณะรัฐมนตรีกำหนดเวลาให้นำเสนอภายใน ๙๐ วัน ขณะนี้ใกล้ครบกำหนดแล้ว
ขอให้รอดูก่อน

          นายอำนวย กล่าวว่า การตัดสินใจเป็นเรื่องของคณะรัฐมนตรีทั้งคณะ
ซึ่งคงจะไม่มีใครยอมให้การเมืองแทรกแซงโดยไม่มีเหตุผล แต่ทุกอย่างก็ต้องพิจารณา
โดยกระบวนการทางการเมือง เพราะคณะรัฐมนตรีเป็นสถาบันทางการเมือง
แต่จะทำอย่างไรก็ตามก็ต้องมีเหตุผล.-๒๕๒

@@@@@@@@@@@@@

ความหวังใหม่ปรับบทบาทเตรียมขอให้ "ทวี" ถอนแจ้งความ ก.ตร.

          กระทรวงมหาดไทย ๗ ธ.ค. - โฆษกพรรคความหวังใหม่ ระบุ
พรรคจะปรับกระบวนและท่าทีใหม่หลังจากถูกวิจารณ์มากในช่วงนี้ และในการประชุมพรรค
วันนี้ จะขอร้องให้นายทวี ไกรคุปต์ รัฐมนตรีช่วยว่าการกระทรวงคมนาคม
ถอนแจ้งความ พล.ต.ท.สุพาสน์ จีระพันธุ์ กรรมการคณะกรรมการ ก.ตร.
ผู้ทรงคุณวุฒิ ในคดีหมิ่นประมาท ย้ำเป็นไปไม่ได้ที่พรรคความหวังใหม่
จะเป็นผู้ทำหนังสือ "หนาวสวนป่า ร้อนลมปุ๋ย" โจมตีพรรคประชาธิปัตย์

          นายจาตุรนต์ ฉายแสง โฆษกพรรคความหวังใหม่ กล่าวที่กระทรวงมหาดไทย
เย็นวานนี้ (๖ ธ.ค.) กรณีมีกระแสการวิพากษ์วิจารณ์พรรคความหวังใหม่กันมาก
ในช่วงนี้ว่า พรรคจะมีการจัดกระบวนและปรับท่าทีของพรรคใหม่ เพื่อให้สอดคล้อง
กับสถานการณ์ โดยจะให้แสดงความคิดเห็นกันอย่างกว้างขวาง

          "ในการประชุมวันนี้ จะมีการขอร้องให้นายทวี ถอนแจ้งความ
พล.ต.ท.สุพาสน์ ในคดีหมิ่นประมาทด้วย เพราะคนระดับรัฐมนตรีไปแจ้งความนั้น
เป็นเรื่องที่ไม่เหมาะสม" โฆษกพรรคความหวังใหม่ กล่าว

          สำหรับคณะกรรมการของพรรคความหวังใหม่ ที่พิจารณาเรื่องโครงสร้าง
ของ ก.ตร. นั้น นายจาตุรนต์ กล่าวว่า คณะกรรมการชุดนี้จะต้องชะลอบทบาทลง
และให้เรื่องการปรับปรุงโครงสร้าง ก.ตร.เป็นเรื่องของกระทรวงมหาดไทย

          ส่วนข่าวที่ว่า พรรคความหวังใหม่เป็นผู้จัดทำและแจกจ่ายหนังสือ
"หนาวสวนป่า ร้อนลมปุ๋ย" ซึ่งเป็นการโจมตีการทำงานของ พล.ต.สนั่น ขจรประศาสน์
เลขาธิการพรรคประชาธิปัตย์ เมื่อครั้งดำรงตำแหน่ง
รัฐมนตรีว่าการกระทรวงเกษตรและสหกรณ์ โฆษกพรรคความหวังใหม่ กล่าวว่า
ข่าวดังกล่าวเป็นเรื่องเป็นไปไม่ได้ เป็นการพูดสาดโคลนกันเพื่อให้รัฐบาลแตกแยก
ตนวิเคราะห์ว่า หนังสือดังกล่าวทำโดยฝ่ายค้านที่พลาดโอกาสในการเข้าร่วมรัฐบาล
จึงมุ่งโจมตีพรรคประชาธิปัตย์ ซึ่งเป็นแกนนำในการร่วมรัฐบาล. -๒๑๗(๒๐)

############

กรรมาธิการสภาฯ ให้ดำเนินการกับเจ้าหน้าที่ละเว้นคดีเพชรซาอุฯ

          รัฐสภา ๗ ธ.ค.- นายเจริญ จรรย์โกมล ส.ส.ชัยภูมิ-ชาติไทย
ในฐานะโฆษกคณะกรรมาธิการการแรงงานและสวัสดิการสังคม สภาผู้แทนราษฎร
กล่าวว่า พล.ต.อ.ชาญ รัตนธรรม รองอธิบดีกรมตำรวจ ในฐานะประธาน-
คณะกรรมการสอบสวนคดีโจรกรรมเพชรซาอุดีอาระเบีย ได้มาชี้แจงให้ทราบว่า
อาจมีเจ้าหน้าที่บางคนปฏิบัติหน้าที่โดยมิชอบ ละเว้นการปฏิบัติหน้าที่
แล้วให้ความร่วมมือกับผู้กระทำผิด คณะกรรมาธิการฯ จึงเห็นว่า หากบุคคลใด
หรือแม้แต่นายตำรวจชั้นผู้ใหญ่ปฏิบัติมิชอบ จะต้องถูกดำเนินคดีตามกฎหมาย
เพราะถือเป็นเรื่องที่กระทบต่อศักดิ์ศรีของประเทศโดยรวม

          โฆษกคณะกรรมาธิการฯ กล่าวว่า ในวันที่ ๘ ธันวาคมนี้ คณะกรรมาธิการฯ
จะเชิญ พล.ต.อ.ประทิน สันติประภพ รักษาราชการอธิบดีกรมตำรวจ
และ พล.ต.อ.สนั่น ตู้จินดา ที่ปรึกษาฝ่ายกฎหมายของกรมตำรวจ
มาชี้แจงคดีเพชรซาอุดีอาระเบีย และคดีที่นักธุรกิจซาอุดีอาระเบียหายตัวไป
โดยจะเน้นประเด็นว่า ได้จับกุมผู้ที่เกี่ยวข้องอย่างไร รวมทั้งเรื่องกลุ่มพ่อค้า
และเจ้าหน้าที่จำหน่ายยาม้าให้ผู้ใช้แรงงานด้วย

          นายเจริญ กล่าวว่า ในรายละเอียดของคดีเพชรซาอุดีอาระเบียนั้น
คณะกรรมาธิการฯ มีข้อมูลว่า เจ้าหน้าที่พัวพันแต่ยังไม่ชัดเจน ยืนยันได้ในการ
ละเว้นการปฏิบัติหน้าที่ของเจ้าหน้าที่บางกลุ่ม บางคนและมีความเกี่ยวพันกันหมด
หาก พล.อ.ชวลิต ยงใจยุทธ รัฐมนตรีว่าการกระทรวงมหาดไทย ตั้งใจแก้ปัญหา
ก็สามารถดำเนินการได้

          "เรื่องนี้คณะกรรมาธิการฯ จะดำเนินการต่อแน่นอน เพราะที่ผ่านมา
เรารอการดำเนินคดีของรัฐมนตรีว่าการกระทรวงมหาดไทย มา ๑ ปีแล้ว
แต่ไม่สามารถดำเนินการหรือแก้ไขปัญหาได้ ที่สำคัญเรื่องนี้จริง ๆ แล้ว รัฐมนตรี
และโฆษกรัฐบาลต่างก็รู้ปัญหาดี แต่ก็ไม่ดำเนินการ ดังนั้น คณะกรรมาธิการฯ
จะแถลงถึงเบื้องหน้าเบื้องหลังให้ประชาชนได้รับทราบข้อเท็จจริง" นายเจริญ กล่าว
และว่า เรื่องนี้ก็เป็นที่ทราบกันดีว่า ใครเป็นผู้ดำเนินการ แต่ทำไมกลับไม่มีการ
ดำเนินคดี
          ส่วนที่มีข่าวออกมาว่า มีการพบเพชรของกลางที่หายไปบางส่วน
บริเวณร้านเพชรย่านเยาวราชนั้น นายเจริญ กล่าวว่า ตนพอจะทราบว่า
มีการส่งมอบกัน แต่ไม่รู้ในรายละเอียดว่าเป็นร้านใด.-๒๑๙(๒๑๖)

@@@@@@@@@@@@@@@@@@@@@

-- ข่าวสังคม-ทั่วไป --
คุณหญิงชดช้อยทำหนังสือถึงนายกรัฐมนตรีให้ระงับการให้สัมปทานรถไฟฟ้ามหานคร
จัดสัมมนาแนวทางพัฒนาอุดมศึกษาในอนาคต
กทม.เตรียมผลิตไฟฟ้าจากกองขยะ
อ.ย.จะดำเนินคดีกับผู้ขับขี่ที่เสพยาม้าด้วยโทษรุนแรง
พ.ร.บ.ควบคุมสถานบริการใหม่เพิ่มบทลงโทษสถานบริการ
เสนอให้ปี ๒๕๓๗ เป็นปีรณรงค์ต่อต้านการค้าประเวณี
------------------

คุณหญิงชดช้อยทำหนังสือถึงนายกรัฐมนตรีให้ระงับการให้สัมปทานรถไฟฟ้ามหานคร

          โรงแรมดุสิตธานี ๗ ธ.ค.- คุณหญิงชดช้อย ทำหนังสือถึงนายกรัฐมนตรี
ให้ระงับการพิจารณาให้สัมปทานเอกชนในโครงการรถไฟฟ้ามหานครก่อน จนกว่าแผนแม่บท
ระบบรถไฟฟ้าขนส่งมวลชนจะแล้วเสร็จ ส่วน ศ.น.พ.เทพนม ชี้ผลเสียที่จะเกิดขึ้น
กับคนกรุงเทพฯ หากรัฐยอมให้ทำโครงการรถไฟลอยฟ้า

          คุณหญิงชดช้อย โสภณพนิช นายกสมาคมสร้างสรรค์ไทย เปิดเผยว่า
สืบเนื่องจากการที่รัฐบาลชุดก่อน ๆ ได้อนุมัติให้เอกชนดำเนินการก่อสร้างรถไฟฟ้า
ยกระดับ ๒ โครงการ คือ โครงการโฮปเวลล์ และธนายง โดยเซ็นสัญญาให้สัมปทาน
แก่เอกชน ทั้ง ๆ ที่ยังไม่ได้ศึกษาข้อมูลและผลกระทบต่อสิ่งแวดล้อม ทั้งทางกายภาพ
และสังคม จึงเป็นการสร้างปัญหาและความไม่ชัดเจนในการปฏิบัติ จนนำไปสู่
ความขัดแย้งการสร้างรถไฟฟ้ายกระดับกลาง กทม. ซึ่งมีพื้นที่ถนนคับแคบ จำกัด
มีความหนาแน่นของอาคาร ๒ ฝั่ง รวมทั้งมีโครงสร้างเพื่อการจราจรบนผิวดิน
เช่น สะพานลอย หรือโครงการทางด่วนต่าง ๆ อยู่แล้ว หากรัฐบาลอนุมัติ
ให้มีการก่อสร้างรถไฟฟ้ายกระดับอีกโครงการหนึ่ง จะยิ่งเป็นการก่อปัญหาสังคม
และสิ่งแวดล้อมเพิ่มมากขึ้น

          คุณหญิงชดช้อย กล่าวว่า การอนุมัติโครงการขนส่งมวลชนที่ผ่านมา
ของรัฐบาลเพื่อแก้ปัญหาจราจรเป็นไปอย่างรีบร้อน ไม่มีการวางแผนการศึกษาวิจัย
ที่ถูกต้องตามหลักวิชาการ และยังเข้าไปผูกพันตนเองกับโครงการที่อ้างว่า
ทำเพื่อความรวดเร็ว ราคาถูกกว่า โดยมีเอกชนรับผิดชอบ แต่ในทางปฏิบัติ
กลับได้ผลตรงกันข้าม เช่น โครงการโฮปเวลล์เซ็นสัญญามาหลายปี แต่ยังไม่มีความคืบหน้า

          คุณหญิงชดช้อย กล่าวว่า ทุกประเทศทั่วโลกระบบการขนส่งมวลชน
โดยเฉพาะรถไฟฟ้า รัฐจะเป็นผู้ลงทุนเองหรือร่วมมือและสนับสนุนเอกชนเป็นผู้ดำเนินการ
โดยมีเป้าหมายที่จะให้ประโยชน์ประชาชนมากที่สุด มิใช่ให้สัมปทานแก่เอกชน
เพื่อหาผลประโยชน์จากประชาชนและแบ่งให้รัฐอย่างที่เป็นหลักปฏิบัติในประเทศไทย
ในขณะนี้ ในการประชุมคณะรัฐมนตรีในวันที่ ๑๓ ธันวาคมนี้ ทราบว่าจะมีการพิจารณา
ให้สัมปทานเอกชนดำเนินการก่อสร้างรถไฟฟ้ายกระดับในโครงการรถไฟฟ้ามหานคร
ดังนั้น ตนจึงทำหนังสือถึงนายกรัฐมนตรีให้พิจารณาระงับการให้สัมปทานดังกล่าวไว้ก่อน
จนกว่าแผนแม่บทระบบรถไฟฟ้าขนส่งมวลชนจะแล้วเสร็จ โดยจะขอให้นายกรัฐมนตรี
และรัฐมนตรีทุกคนกำหนดนโยบายและมาตรการให้ดำเนินการดังนี้ คือ ห้ามมิให้
มีการสร้างรถไฟฟ้ายกระดับในเขตถนนวงแหวนชั้นใน แต่ให้สร้างเป็นรถไฟใต้ดินแทน
และโครงการรถไฟฟ้าต่าง ๆ ในระบบขนส่งมวลชนต้องดำเนินการภายใต้แผนแม่บท
อันเดียวกัน โดยมีองค์กรเพียงองค์กรเดียว มีอำนาจหน้าที่จำกัดดูแลการขนส่งมวลชน
โดยรถไฟฟ้าทั้งระบบ นอกจากนี้ ในการริเริ่มและดำเนินโครงการรถไฟฟ้า
ระบบขนส่งมวลชน รัฐต้องเปิดเผยข้อมูลข่าวสาร ผลการวิจัย รายงานผลกระทบ
ต่อโครงการ และเปิดโอกาสให้ประชาชนได้รับทราบ ตรวจสอบ และมีส่วน
ในการเสนอความเห็น ซึ่งนอกจากข้อเสนอดังกล่าวแล้ว ตนยังได้ส่งวิดีโอชุด
"รถไฟลอยฟ้ากลางกรุง ไม่ไหวแล้ว" ให้นายกรัฐมนตรีและคณะรัฐมนตรี
เพื่อใช้เป็นข้อมูลประกอบด้วย

          ศ.น.พ.เทพนม เมืองแมน คณบดีคณะสิ่งแวดล้อมและทรัพยากรธรรมชาติ
มหาวิทยาลัยมหิดล กล่าวถึงผลเสียของการมีรถไฟลอยฟ้าว่า จะทำให้เกิดมลภาวะ
ทางเสียง อาจทำให้คนกรุงเทพฯ หูหนวกมากขึ้น นอกจากนี้ ยังจะมีฝุ่นละออง
สูงกว่าระดับมาตรฐาน ๓-๔ เท่า ซึ่งฝุ่นละอองเหล่านี้จะทำให้เกิดเชื้อโรค ๑๕ ชนิด
รวมทั้งจะทำให้เกิดอุบัติเหตุมากขึ้น เพราะการก่อสร้างรถไฟฟ้าจะมีความลาดชันมาก
โดยจะมีขนาดสูงถึง ๒๙.๕ เมตร หรือเท่ากับตึก ๘ ชั้น ส่วนมลพิษทางอากาศจะไม่ลดลง
เพราะควันพิษจะไม่มีทางออก เนื่องจากถูกสิ่งก่อสร้างบดบัง ฉะนั้น เมื่อมีการสร้าง
รถไฟลอยฟ้า จะทำให้เกิดปัญหาด้านสุขภาพอนามัยและสิ่งแวดล้อม โดยจะเกิดผลกระทบ
ต่อคนจนมากที่สุด

          ศ.น.พ.เทพนม กล่าวว่า ในใจกลางเมืองไม่เหมาะที่จะสร้างรถไฟลอยฟ้า
แต่เหมาะจะสร้างรถไฟใต้ดินมากกว่า

          น.พ.กุณฑล สุนทรเวช ผู้ก่อตั้งชมรมรักกรุงเทพฯ กล่าวถึงผลเสีย
ของการสร้างรถไฟลอยฟ้าว่า การก่อสร้างจะใช้เวลานานถึง ๕ ปี จะทำให้ช่องทาง
การจราจรลดลง ๔๐% ซึ่งก็หมายความว่าการจราจรใน กทม.จะติดขัดมากกว่าปกติ
นานถึง ๕ ปี และจะมีผลต่อเนื่องทำให้ต่างชาติไม่มาลงทุนในไทย ทำให้เศรษฐกิจ
ในประเทศเกิดความเสียหาย รวมทั้งนักท่องเที่ยวก็จะไม่มาเที่ยวในเมืองไทยด้วย.

############

จัดสัมมนาแนวทางพัฒนาอุดมศึกษาในอนาคต

          กรุงเทพฯ ๗ ธ.ค.- สำนักงานคณะกรรมการการศึกษาแห่งชาติจะจัดสัมมนา
เรื่อง "แนวทางการพัฒนาอุดมศึกษาในอนาคต : ข้อค้นพบจากการประเมินผล"
เพื่อระดมความคิดเกี่ยวกับสัมฤทธิ์ผลและปัญหาอุปสรรคในการพัฒนาอุดมศึกษา
ในช่วงที่ผ่านมาในด้านการพัฒนาทรัพยากรมนุษย์ การพัฒนาองค์ความรู้และเทคโนโลยี
และการพัฒนาโครงสร้างการบริหารและการจัดการ รวมทั้งประมวลข้อเสนอแนะ
เชิงนโยบายในการพัฒนาอุดมศึกษาในอนาคต ที่โรงแรมจุลดิศเขาใหญ่ จังหวัดนครราชสีมา
วันที่ ๑๖-๑๗ ธันวาคมนี้

          ดร.วิชัย ตันศิริ เลขาธิการคณะกรรมการการศึกษาแห่งชาติ เปิดเผยว่า
เนื่องจากสถาบันอุดมศึกษา ซึ่งเป็นกลไกหนึ่งของสังคมที่มีบทบาทสำคัญในการพัฒนา
กำลังคนระดับกลางและระดับสูง ตลอดจนการพัฒนาองค์ความรู้และเทคโนโลยี
ได้มีความพยายามที่จะปรับเปลี่ยนบทบาทการดำเนินภารกิจ ไม่ว่าจะเป็นในด้าน
การผลิตบัณฑิตเพื่อออกไปประกอบอาชีพต่าง ๆ เพื่อให้ผลตอบแทนแก่สังคม
การวิจัยและพัฒนา การบริการวิชาการ การทำนุบำรุงศาสนา ศิลปวัฒนธรรม
ตลอดจนการปรับปรุงประสิทธิภาพการบริหารและการจัดการ ไม่เพียงเพื่อให้สอดคล้อง
กับความเปลี่ยนแปลงเท่านั้น ยังเพื่อให้สามารถนำการพัฒนาเศรษฐกิจและสังคม
ของประเทศให้เป็นไปในทิศทางที่พึงประสงค์

          ดร.วิชัย กล่าวอีกว่า และสืบเนื่องจากการดำเนินโครงการประเมินผล
แผนพัฒนาการศึกษาแห่งชาติ ฉบับที่ ๖ (พ.ศ.๒๕๓๐-๒๕๓๔) ระดับอุดมศึกษา
โครงการประเมินผลความต้องการบุคลากรทางการสอนด้านวิทยาศาสตร์และเทคโนโลยี
โครงการประเมินผลการผลิตกำลังคนด้านวิทยาศาสตร์และเทคโนโลยี โครงการวิจัย
ภาวะการมีงานทำและคุณภาพในการทำงานของผู้จบอุดมศึกษา และโครงการวิจัย
เชิงนโยบายเพื่อพัฒนาการศึกษาอาชีวะและอุดมศึกษาทางด้านวิทยาศาสตร์และเทคโนโลยี
ตลอดจนการศึกษารวบรวมข้อมูลการดำเนินงานพัฒนาการศึกษาจากเอกสารและงานวิจัย
ที่เกี่ยวข้องในช่วงที่ผ่านมาของสำนักงานคณะกรรมการการศึกษาแห่งชาติ แม้ว่าจะได้พบ
ความสำเร็จในการพัฒนาอุดมศึกษาส่วนหนึ่ง แต่ก็พบว่ายังมีอีกหลายเรื่อง
ที่ยังคงเป็นปัญหา อุปสรรค ซึ่งควรจะต้องเร่งดำเนินการหาแนวทางแก้ไขต่อไป อาทิ
ปัญหาในเรื่องความเหลื่อมล้ำของโอกาสทางการศึกษาระดับอุดมศึกษา
ซึ่งผู้ที่อยู่ในฐานะที่ได้เปรียบทางเศรษฐกิจมีโอกาสเข้าศึกษาได้มากกว่า
กลุ่มด้อยโอกาส และยังมีความไม่เสมอภาคในกลุ่มผู้ได้รับโอกาส ปัญหาในด้าน
การผลิตกำลังคนทั้งในเชิงปริมาณและคุณภาพเพื่อให้สอดคล้องกับความต้องการ
ของตลาดแรงงานทั้งภาครัฐและเอกชน โดยเฉพาะกำลังคนด้านวิทยาศาสตร์
และเทคโนโลยี ปัญหาการพัฒนาโครงสร้างการบริหารอุดมศึกษาให้มีความเป็นอิสระ
และเอื้อต่อการดำเนินภารกิจต่าง ๆ ของสถาบันอุดมศึกษาอย่างมีประสิทธิภาพ
ไม่ว่าจะเป็นภารกิจด้านการผลิตบัณฑิต การวิจัย การบริการวิชาการ
และการทำนุบำรุงศาสนา ศิลปวัฒนธรรม เป็นต้น

          เลขาธิการคณะกรรมการการศึกษาแห่งชาติ กล่าวในตอนท้ายว่า
สำหรับผู้เข้าสัมมนาครั้งนี้ ประกอบด้วย ผู้ทรงคุณวุฒิ นักวิชาการ
ประธานกรรมาธิการการศึกษา ประธานกรรมาธิการการเศรษฐกิจของสภาผู้แทนราษฎร
ผู้บริหารระดับสูงของสถาบันอุดมศึกษาของรัฐและเอกชน จากกระทรวงศึกษาธิการ
ทบวงมหาวิทยาลัย กระทรวงวิทยาศาสตร์ เทคโนโลยีและสิ่งแวดล้อม กระทรวงแรงงาน
สำนักงบประมาณ สำนักงานคณะกรรมการพัฒนาการเศรษฐกิจและสังคมแห่งชาติ
และคณะอนุกรรมการโครงการประเมินผลแผนพัฒนาการศึกษาแห่งชาติ ฉบับที่ ๖
ระดับอุดมศึกษา TDRI และสมาคมองค์กรต่าง ๆ.  -๓๑๒ (๓๕๐) พ.๑๒

############

กทม.เตรียมผลิตไฟฟ้าจากกองขยะ

          กทม. ๗ ธค.- กทม.เตรียมผลิตกระแสไฟฟ้าจากกองขยะที่อ่อนนุชและหนองแขม
ขณะนี้กำลังรอผลการศึกษาจากบริษัทนอร์เวย์ถึงความคุ้มค่าในการลงทุน

          ที่ศาลาว่าการกรุงเทพมหานคร วานนี้ นายการุญ จันทรางศุ รองผู้ว่าราชการ-
กทม. ผ่ายการโยธา เปิดเผยว่า กทม.มีโครงการจะผลิตกระแสไฟฟ้าด้วยก๊าซมีเทน
ซึ่งได้จากกองขยะ ปัจจุบันมีประมาณแห่งละกว่า ๑ ล้านตัน ที่อ่อนนุชแและหนองแขม
โดยมีขั้นตอนการผลิตคือ ใช้ดินกลบฝังกองขยะให้เป็นสวนภูเขาก่อน เพื่อให้เกิด
การย่อยสลายของขยะและเกิดก๊าซมีเทนขึ้นภายใต้ดินที่ปกคลุม แล้วใช้ท่อที่มีรูพรุน
เจาะเข้าไปเพื่อให้ก๊าซมีเทนซึมผ่านออกมา ต่อจากนั้นจะรวบรวมไปเป็นเชื้อเพลิง
ปั่นเครื่องกำเนิดกระแสไฟฟ้าได้

          ผลความคืบหน้าของโครงการนี้ นายการุญ กล่าวว่า บริษัท อิตาเลียน-ไทย
ได้นำบริษัทจากประเทศนอร์เวย์มาสำรวจเบื้องต้นในด้านต่าง ๆ พบว่า
เฉพาะกองขยะทั้งสองแห่งของ กทม. สามารถผลิตกระแสไฟฟ้าได้ถึง ๓ เมกะวัตต์
ซึ่งมากกว่าโครงการที่อำเภอกำแพงแสน จังหวัดนครปฐม ที่ได้ดำเนินการไปแล้วกว่า
๓ เท่าตัว และอายุการใช้งานจากกองขยะคาดว่าไม่เกิน ๒๕ ปี แต่อย่างไรก็ตาม
ผลการศึกษาที่ละเอียดและแน่นอนเกี่ยวกับความคุ้มค่าด้านการลงทุน กทม.กำลังรอคำตอบ
จากรัฐบาลนอร์เวย์ที่รับปากว่าจะให้การสนับสนุนเรื่องนี้

          รองผู้ว่าราชการกรุงเทพมหานคร ยังได้กล่าวถึงปัญหาขยะมูลฝอย
ในกรุงเทพฯ ว่า การจราจรติดขัดมีส่วนทำให้ปัญหาขยะตกค้างตามบ้านเรือนเพิ่มมากขึ้น
เพราะว่าในช่วงเวลาเร่งด่วนได้มีการห้ามรถเก็บขนขยะออกมาวิ่งตามท้องถนน
ทำให้ช่วงเวลาเร่งด่วนได้มีการข้ามรถเก็บขนขยะออกมาวิ่งตามท้องถนน
ทำให้ช่วงเวลาการจัดเก็บขยะมูลฝอยมีน้อยลง และต้องมีการจัดเก็บเป็นเวลา
โดย กทม.จะทำงานได้สะดวก ตั้งแต่ช่วงเวลา ๒๑.๐๐-๒๒.๐๐ น. หรือหลังเวลา
๒๔.๐๐ น.ไปแล้ว ในบางพื้นที่ ซึ่งเกี่ยวกับเรื่องนี้ก็แก้ไขปัญหาโดยการเพิ่มจำนวนรถ
เก็บขนขยะมากขึ้น และมีโครงการที่จะสร้างที่พักขยะชั่วคราวโดยขอใช้พื้นที่
ที่ไม่ได้ใช้ประโยชน์ของหน่วยงานต่าง ๆ เช่น พื้นที่ใต้ทางด่วน แต่ในเรื่องนี้
กทม.มักไม่ได้รับความร่วมมือเท่าที่ควร ทั้งนี้ อาจเป็นเพราะเจ้าของพื้นที่เกรงว่า
จะมีปัญหาในเรื่องมลภาวะต่าง ๆ ได้ ส่วนปัญหาในด้านปริมาณขยะนั้น กทม.มีนโยบาย
ที่ไม่เพียงแต่ดำเนินการกำจัดอย่างเดียว แต่ยังรณรงค์ให้ประชาชนแยกขยะ
ก่อนทิ้งด้วย. -๓๑๑(๓๕๐) พ.๕

############

อ.ย.จะดำเนินคดีกับผู้ขับขี่ที่เสพยาม้าด้วยโทษรุนแรง

          สาธารณสุข ๗ ธ.ค. - อ.ย.เอาจริงเข้มงวดกับผู้ขับขี่ที่เสพยาม้า
โดยจะถึงขั้นดำเนินคดีทั้งจำและปรับด้วยโทษร้ายแรง และเพิ่มสินบนนำจับ
มากกว่าเดิมหลายเท่า

          นายสมศักดิ์ คุณเงิน ที่ปรึกษารัฐมนตรีว่าการกระทรวงสาธารณสุข
แถลงแก่สื่อมวลชนที่กระทรวงสาธารณสุข วานนี้ว่า ที่ประชุมกระทรวงสาธารณสุข
ได้มีการพิจารณาเรื่องยาม้า เป็นกรณีฉุกเฉินเร่งด่วนที่จะต้องดำเนินการ
โดยนายอาทิตย์ อุไรรัตน์ รัฐมนตรีว่าการกระทรวงสาธารณสุข ได้สั่งการ
ให้สำนักงานคณะกรรมการอาหารและยา (อ.ย.) ปรึกษาหารือเป็นการด่วน
ร่วมกับตำรวจทางหลวง ป.ป.ส. กรมวิทยาศาสตร์การแพทย์ และกรมการขนส่งทางบก
ในเรื่องการตั้งด่านตรวจผู้ขับขี่รถบรรทุก และรถยนต์โดยสาร ถ้าพบว่ามีการเสพยาม้า
จะดำเนินการโดยเด็ดขาด ที่ผ่านมาใช้มาตรการอบรม แนะนำ และยึดใบขับขี่
แต่ต่อไปจะเข้มงวดขึ้นถึงขั้นดำเนินคดีทุกราย ซึ่งจะมีโทษจำคุกตั้งแต่ ๑-๕ ปี
และปรับตั้งแต่ ๒๐,๐๐๐-๑๐๐,๐๐๐ บาท การดำเนินการเข้มงวดในครั้งนี้
จะดำเนินการทุกจังหวัดทั่วประเทศ และจะเริ่มปฏิบัติการโดยเร็วที่สุด

          นอกจากนี้ รัฐมนตรีว่าการกระทรวงสาธารณสุข ยังได้ทำหนังสือ
ถึงนายอำนวย วีรวรรณ รองนายกรัฐมนตรี เพื่อให้พิจารณาเพิ่มสินบนนำจับยาม้าขึ้นอีก
โดยให้เพิ่มทั้งชนิดของยาม้าและมูลค่าของสินบน ที่แต่เดิมจ่ายสินบนเฉพาะแอมเฟตามีน
ให้รวมถึงยาม้าประเภทเมทแอมเฟตามีน ซึ่งเป็นยาม้าที่แพร่หลายอยู่ในปัจจุบัน
ส่วนสินบนนำจับก็เพิ่มขึ้นหลายเท่า เช่น ชนิดผง เพิ่มจากกรัมละ ๑๐ บาท
เป็นกรัมละ ๒๐ บาท สำหรับชนิดเม็ด จ่ายสินบนนำจับตั้งแต่เม็ดละ ๕ บาท
ไปจนถึงเม็ดละ ๒๐ บาท โดยจ่ายสินบนนำจับสูงสุดถึง ๒๐๐,๐๐๐ บาท
ถ้าจับยาม้าได้ตั้งแต่ ๔๐,๐๐๐ เม็ดขึ้นไป. - ๓๑๐ (๓๕๐) พ.๒

##############

พ.ร.บ.ควบคุมสถานบริการใหม่เพิ่มบทลงโทษสถานบริการ

          สาธารณสุข ๗ ธ.ค.- รัฐมนตรีว่าการกระทรวงสาธารณสุข นำร่าง พ.ร.บ.
สถานพยาบาลฉบับใหม่ที่เพิ่มบทลงโทษสถานบริการเสนอคณะรัฐมนตรี เพื่อนำเข้า-
พิจารณาในสภาฯ แล้ว คาดว่าจะสามารถประกาศใช้ในเร็ววันนี้

          นายสมศักดิ์ คุณเงิน ที่ปรึกษารัฐมนตรีว่าการกระทรวงสาธารณสุข ชี้แจงว่า
นายอาทิตย์ อุไรรัตน์ รัฐมนตรีว่าการกระทรวงสาธารณสุข ได้นำร่าง พ.ร.บ.สถานพยาบาล
ฉบับใหม่เสนอคณะรัฐมนตรีเพื่อพิจารณาแล้ว พ.ร.บ.ฉบับนี้มีจุดมุ่งหมายเพื่อควบคุม
สถานพยาบาลไม่ให้ปฏิเสธการรักษาพยาบาลผู้ป่วยฉุกเฉิน และเพื่อให้ประชาชน
ได้รับความเป็นธรรมเรื่องค่ารักษาพยาบาล

          นายสมศักดิ์ กล่าวต่อไปว่า สืบเนื่องมาจากปัจจุบันประชาชนได้ร้องเรียน
เรื่องไม่ได้รับความเป็นธรรมเกี่ยวกับค่ารักษาพยาบาล และมีการปฏิเสธการรักษาพยาบาล
ผู้ป่วยอุบัติเหตุและฉุกเฉินอยู่เนือง ๆ กระทรวงสาธารณสุขจึงได้พยายามปรับปรุง
พ.ร.บ.สถานพยาบาลใหม่ เพื่อให้เกิดความเป็นธรรมต่อผู้รักษาพยาบาล
เพราะ พ.ร.บ.ควบคุมสถานบริการฉบับเก่าไม่มีบทกำหนดโทษสถานพยาบาล
ที่มีความผิดโดยเฉพาะการปฏิเสธการรักษาพยาบาล

          นายสมศักดิ์ กล่าวเสริมว่า รัฐมนตรีว่าการกระทรวงสาธารณสุข
ห่วงใยประชาชน จึงสนับสนุน พ.ร.บ.สถานพยาบาลฉบับใหม่ ซึ่งมีการเพิ่มบทลงโทษ
สถานพยาบาล เช่น กำหนดให้ผู้ขออนุญาตต้องแสดงอัตราค่ารักษาพยาบาล
และอัตราค่าบริการในสถานพยาบาล หากไม่ปฏิบัติตามจะถูกสั่งปิดสถานพยาบาล
นอกจากนี้ สถานพยาบาลจะต้องให้การช่วยเหลือเยียวยาแก่ผู้ป่วยฉุกเฉิน
ก่อนส่งต่อ เพื่อให้ผู้รับบริการพ้นจากอันตรายตามมาตรฐานวิชาชีพ หากไม่ปฏิบัติตาม
จะมีโทษจำคุกไม่เกิน ๒ ปี หรือปรับไม่เกิน ๔๐,๐๐๐ บาท หรือทั้งจำทั้งปรับ
สถานพยาบาลทุกแห่งจะต้องต่อใบอนุญาตทุก ๒ ปี สถานพยาบาลที่ไม่ได้รับอนุญาต
ให้ประกอบการ หากมีการดำเนินการจะถูกจำคุกไม่เกิน ๓ ปี หรือปรับไม่เกิน
๖๐,๐๐๐ บาท หรือทั้งจำทั้งปรับ. -๓๑๐(๓๕๐) พ.๕

############

เสนอให้ปี ๒๕๓๗ เป็นปีรณรงค์ต่อต้านการค้าประเวณี

          ก.แรงงานฯ ๗ ธ.ค.- เสนอให้ปี ๒๕๓๗ เป็นปีรณรงค์ต่อต้าน
การค้าประเวณี โดยจะไม่ให้มีโสเภณีเพิ่มขึ้นอีก และจะไม่ให้มีโสเภณีเด็กอีกต่อไป
รวมทั้งจะจัดฝึกอาชีพให้โสเภณีที่ต้องการเปลี่ยนอาชีพ

          คณะกรรมการรณรงค์ต่อต้านการค้าประเวณีได้ประชุมนัดแรกวานนี้
ที่กระทรวงแรงงานและสวัสดิการสังคม โดยมี นายไสว พราหมณี ปลัดกระทรวงแรงงานฯ
เป็นประธานการประชุมร่วมกับกรรมการจากหน่วยงาน
ที่เกี่ยวข้อง เช่น กรมตำรวจ กระทรวงการต่างประเทศ รวม ๓๓ คน และเห็นชอบ
ให้รัฐมนตรีว่าการกระทรวงแรงงานฯ เสนอคณะรัฐมนตรีประกาศให้ปี ๒๕๓๗
เป็นปีรณรงค์ต่อต้านการค้าประเวณี ซึ่งโดยหลักการแล้วจะไม่ให้มีโสเภณีเพิ่มขึ้น
รวมทั้งไม่ให้มีโสเภณีเด็กอีกต่อไป คณะกรรมการฯ จะฝึกอาชีพให้กับผู้ที่เป็น
โสเภณีให้เปลี่ยนอาชีพ และเน้นการฝึกอาชีพให้สตรีชนบทไม่ให้เข้ามาสู่อาชีพนี้

          ปลัดกระทรวงแรงงานฯ กล่าวว่า ผลการประชุมครั้งแรกให้ตั้ง
คณะอนุกรรมการ ๔ ชุด คือ ฝ่ายประชาสัมพันธ์ ข้อมูล รณรงค์ และติดตามผล
โดยจะดึงเอานักวิชาการที่ทำวิจัยในเรื่องต่าง ๆ เข้ามาร่วม ขณะเดียวกัน
ในด้านการตลาด จะดึงเอาภาคเอกชนและราชการมาช่วยหาตลาดให้กับสินค้า
ที่เป็นงานฝีมือได้จากการฝึกอาชีพออกจำหน่าย

          ระหว่างการประชุมครั้งนี้ กรรมการบางคนที่ได้ทำงานแก้ไขปัญหา
โสเภณีได้ท้วงติงว่าได้พยายามแก้ปัญหานี้มาตลอด แต่ความจริงแล้วจำนวนโสเภณี
ไม่ได้ลดลง และยังมีการประกอบอาชีพในรูปแบบต่าง ๆ มากขึ้น จากข้อมูล
ของกรมประชาสงเคราะห์ปัจจุบันมีสถานบริการโสเภณี ๕,๗๕๙ แห่ง และมีจำนวน
โสเภณี ๖๗,๑๓๒ คน เป็นผู้ประกอบอาชีพโดยตรง ๑๘,๑๙๗ คน ประกอบอาชีพ
โดยแอบแฝง ๔๘,๙๓๕ คน

          นายสุริชัย หวันแก้ว อาจารย์คณะรัฐศาสตร์ จุฬาลงกรณ์มหาวิทยาลัย
หนึ่งในกรรมการให้ความเห็นว่า ปัญหาโสเภณีไทยไม่ได้จำกัดเฉพาะในประเทศเท่านั้น
มีผู้หญิงไทยที่ไปประกอบอาชีพในต่างประเทศเกิดปัญหามากมาย โดยเฉพาะญี่ปุ่น
และไต้หวันที่จะต้องรณรงค์ช่วยเหลือด้วย มิฉะนั้นปัญหาจะรุนแรง กรรมการชุดนี้
จะประชุมทุกเดือน และจะเสนอของบประมาณจากรัฐบาลปีละไม่น้อยกว่า ๑๖ ล้านบาท
ใช้ในโครงการอบรมวิชาชีพและรณรงค์ต่อต้านการค้าประเวณี

          นายทวีป ทวีพาณิชย์ อธิบดีกรมประชาสงเคราะห์ กล่าวว่า
ปัจจุบันปัญหาเรื่องการหลอกลวงสตรีชาวเขามาเป็นโสเภณีลดน้อยลงมาก
เพราะได้มีการชี้แจงกับคนกลุ่มนี้ มีการฝึกอบรมวิชาชีพช่วยเหลือสตรีที่ถูกหลอก
แต่ก็ยังมีสตรีชาวเขาที่เป็นโสเภณีอยู่บ้างในหมู่บ้านบางแห่ง ให้บริการ
แก่นักท่องเที่ยว ส่วนตามเมืองต่าง ๆ ที่อ้างว่ามีโสเภณีชาวเขา
เป็นเพียงการแอบอ้างหลอกลวงนักท่องเที่ยว ผู้หญิงบริการไม่ใช่ชาวเขา.
                                        -๒๑๒(๒๑๖,๓๕๐) พ.๕
@@@@@@@@@@@@@@@@@@@@@@

-- ข่าวเศรษฐกิจ --
เสนอลดบทบาทคณะกรรมการบริหาร ปตท.เข้า ค.ร.ม.วันนี้
ผู้บริหารบางกอกแลนด์ยืนยันข้อเสนอเดิมรับสัมปทานรถไฟฟ้ามหานคร
กำหนดหลักเกณฑ์การอนุญาตให้คนต่างด้าวทำงานในสำนักงานภูมิภาค
คมนาคมเตรียมเพิ่มประสิทธิภาพโทรศัพท์มือถือ
มีผู้มาขอตั้งและเลิกโรงงานตัดเย็บเสื้อผ้าในกรุงเทพฯ มากที่สุด
เตรียมให้โรงงาน-อาคารที่ใช้ไฟเกิน ๑,๐๐๐ กิโลวัตต์ รายงานการใช้ไฟฟ้า
คลังเสนอมาตรการป้องกันการค้าบุหรี่เกินราคาต่อคณะรัฐมนตรี
------------------

เสนอลดบทบาทคณะกรรมการบริหาร ปตท.เข้า ค.ร.ม.วันนี้

         กระทรวงอุตสาหกรรม ๗ ธ.ค.- เตรียมเสนอแก้ไขร่างพระราชบัญญัติ ปตท.
เข้าที่ประชุมคณะรัฐมนตรี วันนี้ โดยลดบทบาทคณะกรรมการบริหาร ปตท.ลง ในกรณีที่
ปตท.มีแผนงานโครงการใหม่ ไม่จำเป็นต้องได้รับความเห็นชอบจากคณะกรรมการ-
บริหารก่อน แต่เสนอผ่านรัฐมนตรีว่าการกระทรวงอุตสาหกรรมได้ทันที ขณะเดียวกัน
ปตท.สามารถกู้เงินได้โดยไม่ต้องผ่านกระทรวงการคลัง ในวงเงินกู้ไม่เกิน ๕๐๐ ล้านบาท

          แหล่งข่าวจากกระทรวงอุตสาหกรรม เปิดเผยว่า
ในการประชุมคณะรัฐมนตรี วันนี้ (๗ ธ.ค.) ในส่วนของกระทรวงอุตสาหกรรม
จะได้นำเรื่องการแก้ไขพระราชบัญญัติการปิโตรเลียมแห่งประเทศไทย (ปตท.)
เสนอให้คณะรัฐมนตรีรับทราบและขอความเห็นชอบต่อไป

          สำหรับสาระที่เตรียมเสนอพอสรุปได้ดังนี้ เห็นชอบตามรายละเอียด
การขอแก้ไขในส่วนของการขอกู้เงินที่ต้องขออนุมัติจากกระทรวงการคลัง
โดยเป็นการกู้เงินในระยะเวลาสั้น ๆ ไม่ต้องมีหลักทรัพย์ค้ำประกันวงเงินกู้
ซึ่งบริษัทในเครือ หรือ ปตท.จะสามารถกู้ได้ทันทีในวงเงินไม่เกิน ๕๐๐ ล้านบาท
ทั้งนี้ เพื่อให้เกิดความคล่องตัวในการบริหารเงินและการขยายงานของ ปตท.
นอกจากนี้ ยังมีเนื้อหาที่สำคัญอีกประเด็นหนึ่ง คือ ภายหลังที่พระราชบัญญัติ
ฉบับใหม่มีผลบังคับใช้ กรณีที่ ปตท.มีความต้องการดำเนินงานในแผนงานใด ๆ
ไม่จำเป็นต้องเสนอแผนงานผ่านคณะกรรมการบริหารของ ปตท. หากแต่สามารถ
ขอความเห็นชอบผ่านรัฐมนตรีว่าการกระทรวงอุตสาหกรรมได้เลย ซึ่งเป็นประเด็น
ที่แปลกใหม่ เพราะในปัจจุบันยังไม่มีรัฐวิสาหกิจแห่งใดที่สามารถขออนุมัติ
โครงการต่าง ๆ ผ่านรัฐมนตรีต้นสังกัดที่ควบคุมดูแล โดยไม่ต้องขอความเห็นชอบ
จากคณะกรรมการบริหาร

          แหล่งข่าวกล่าวว่า สาระดังกล่าวสำนักงานคณะกรรมการกฤษฎีกา
เป็นผู้ร่างรายละเอียดแก้ไขเพิ่มเติมขึ้นมา ตามที่กระทรวงอุตสาหกรรมได้เสนอ
ขอแก้ไขต่อคณะรัฐมนตรี และคณะรัฐมนตรีมีมติเห็นชอบให้แก้ไขเมื่อวันที่ ๒๖ ตุลาคม
ที่ผ่านมา

          อนึ่ง หากการปรับปรุงพระราชบัญญัติ ปตท.ในครั้งนี้มีผลบังคับใช้
จะทำให้คณะกรรมการ ปตท.ชุดปัจจุบันต้องสิ้นสภาพทันที ซึ่งในเรื่องนี้
สำนักงานคณะกรรมการกฤษฎีกาได้เสนอทางเลือกให้คณะรัฐมนตรีพิจารณาเห็นชอบ๒ แนวทาง
คือ ให้คณะกรรมการชุดปัจจุบันปฏิบัติหน้าที่ต่อไปจนกว่าจะมีการแต่งตั้ง
คณะกรรมการชุดใหม่ หรือให้ปฏิบัติหน้าที่ต่อไปจนครบวาระการทำงาน. - ๑๑๑ (๑๕๑) พ.๑๓

@@@@@@@@@@

ผู้บริหารบางกอกแลนด์ยืนยันข้อเสนอเดิมรับสัมปทานรถไฟฟ้ามหานคร

          ทำเนียบฯ ๗ ธ.ค. - ผู้บริหารบริษัทบางกอกแลนด์ ยืนยันข้อเสนอเดิม
เพื่อรับสัมปทานจากรัฐเข้าลงทุนในโครงการรถไฟฟ้ามหานคร พร้อมระบุบริษัท
มีคุณสมบัติมากเกินเงื่อนไขที่กำหนด โดยเฉพาะมีธนาคารต่างชาติค้ำประกัน
แหล่งเงินกู้มากถึง ๒ แห่ง

          นายอนันต์ กาญจนพาสน์ ประธานกรรมการบริหารบริษัทบางกอกแลนด์
จำกัด เปิดเผยภายหลังการเข้าประชุมร่วมกับคณะกรรมการพิจารณาผู้ลงทุน
โครงการรถไฟฟ้ามหานคร หรือ รฟม. ว่าทางบริษัท ยังคงยืนยันที่จะใช้ข้อเสนอเดิม
กับการเข้ารับสัมปทานรถไฟฟ้ามหานคร และเชื่อว่าสิ่งที่บริษัททำได้
คือสิ่งที่ดีที่สุดแล้ว และคิดว่าไม่มีสิ่งใดเปลี่ยนแปลงไปมากกว่าสิ่งที่เสนอไป
พร้อมกันนี้ปฏิเสธที่จะตอบคำถามที่เป็นรายละเอียดของการประชุมวานนี้ (๖ ธ.ค.)
ที่ทำเนียบรัฐบาล ซึ่งเริ่มตั้งแต่เวลา ๑๔.๐๐ น. เพื่อเป็นการประชุม
ในเรื่องเกี่ยวกับเงื่อนไขครั้งสุดท้ายของบริษัทบางกอกแลนด์ ก่อนจะมีการเสนอเรื่อง
ให้คณะรัฐมนตรีมีมติในวันที่ ๑๓ ธันวาคมนี้

          สำหรับเงื่อนไขที่คณะกรรมการพิจารณาผู้ลงทุนโครงการ รฟม.
กำหนดไว้สำหรับผู้เสนอขอสัมปทานว่าต้องเป็นบริษัทที่มีหุ้นกู้ ๕๐๐ ล้านบาท
มีทุนจดทะเบียนตั้งแต่ ๒,๐๐๐-๖,๐๐๐ ล้านบาท ซึ่งเงื่อนไขดังกล่าว
บริษัทบางกอกแลนด์มีพร้อมทั้งหมดแล้ว และบริษัท ยังได้รับการค้ำประกัน
แหล่งเงินกู้จากธนาคารไดวา และธนาคารโนมูระ ซึ่งถือว่าบริษัทบางกอกแลนด์
มีคุณสมบัติมากกว่าเงื่อนไขที่ รฟม.กำหนดไว้อีก

          ด้านนายลิขิต เทอดสถีรศักดิ์ รองปลัดสำนักนายกรัฐมนตรี
ในฐานะประธานคณะกรรมการคัดเลือกเอกชนเข้าดำเนินโครงการ รฟม.
กล่าวว่า การประชุมคณะกรรมการฯ ที่จะใช้เวลาการประชุมประมาณ
๕ ชั่วโมง เพื่อพิจารณาเงื่อนไขบางประการที่บริษัทบางกอกแลนด์เสนอมา
โดยคณะกรรมการได้ขอความกระจ่างและคำยืนยันเท่านั้น ซึ่งนายอนันต์
ได้ยืนยันในหลักการเดิม โดยเฉพาะเกี่ยวกับการพัฒนาพื้นที่ และการแบ่งรายได้
ให้กับรัฐ ซึ่งทางบริษัทเสนอมาเป็นจำนวน ๕,๐๐๐ ล้านบาท ข้อเสนอนี้
คณะกรรมการฯ เห็นว่าน้อยเกินไปจึงขอเพิ่มขึ้น แต่ผู้บริหารบริษัท
กลับยืนยันในวงเงินเดิม เพราะเห็นว่าเป็นอัตราที่สูงสุดแล้ว

          สำหรับข้อเสนอปลีกย่อยและด้านเทคนิคนั้น นายลิขิต กล่าวว่า
บริษัทบางกอกแลนด์ยืนยันจะทำตามเงื่อนไขที่ รฟม.กำหนดไว้ทุกประการ
และบริษัทจะทำให้ดีกว่าที่ รฟม. กำหนดไว้ และเชื่อว่าจะไม่มีปัญหาใด
ซึ่งหลังจากนี้คณะกรรมการฯ จะรวบรวมข้อเสนอต่อคณะกรรมการ รฟม.
ทั้งนี้ คณะกรรมการฯ จะประชุมสรุปรายละเอียดอีกครั้งในวันที่ ๘ ธันวาคมนี้
และจะมีการลงมติเกี่ยวกับการเสนอชื่อบริษัทบางกอกแลนด์เข้าดำเนินโครงการ
รฟม. ก่อนจะนำเสนอคณะรัฐมนตรีต่อไป

          ต่อข้อถามว่าผู้ชี้ขาดอยู่ที่คณะกรรมการ รฟม. หรือไม่ นายลิขิต
กล่าวว่า ผู้ชี้ขาดจะให้บริษัทบางกอกแลนด์ดำเนินโครงการหรือไม่อยู่ที่คณะรัฐมนตรี
อย่างไรก็ตาม ในขณะนี้ยังไม่สามารถยืนยันได้ว่าบริษัทบางกอกแลนด์
จะได้ดำเนินโครงการนี้หรือไม่

          ผู้สื่อข่าวถามว่ามีการต่อรองเงื่อนไขอื่น ๆ หรือไม่ เช่น การเจรจา
เรื่องเงื่อนไขค้ำประกันบริษัทในเครือ เช่น บริษัทเมืองทอง เมททรานส์ซิส นายลิขิต
กล่าวว่า บริษัทบางกอกแลนด์ได้ยืนยันว่าไม่จำเป็นต้องค้ำประกัน เพราะบริษัทในเครือ
มีทุนจดทะเบียนถึง ๑๕,๐๐๐ ล้านบาท และจะพยายามเรียกชำระให้เต็ม
ภายในระยะเวลา ๖ เดือน อีกทั้งบริษัทบางกอกแลนด์เป็นผู้ถือหุ้นทั้งหมด
จึงไม่จำเป็นต้องค้ำประกัน. - ๑๕๓ (๑๑๓) พ.๒

###############

กำหนดหลักเกณฑ์การอนุญาตให้คนต่างด้าวทำงานในสำนักงานภูมิภาค

          นายชลอ เฟื่องอารมย์ อธิบดีกรมทะเบียนการค้า กล่าวว่า
กรมทะเบียนการค้าได้พิจารณาร่วมกับกรมการจัดหางานในการกำหนดหลักเกณฑ์
การอนุญาตให้คนต่างด้าวทำงานในสำนักงานภูมิภาคข้ามชาติเป็นไปด้วยความเรียบร้อย
และเพื่อให้การประกอบธุรกิจของคนต่างด้าวเกิดประโยชน์ต่อประเทศโดยส่วนรวม
ซึ่งจากผลของการพิจารณาดังกล่าว กรมทะเบียนการค้า จึงได้ออกประกาศ
กำหนดหลักเกณฑ์การอนุญาตทำงานของคนต่างด้าวที่เข้ามาประจำสำนักงานภูมิภาค
ของบริษัทข้ามชาติ โดยในปีแรกจะอนุญาตให้คนต่างด้าวเข้ามาทำงานตามความจำเป็น
ได้ไม่เกิน ๓ คน และเมื่อดำเนินงานมาครบ ๑ ปี แล้วจะอนุญาตให้คนต่างด้าว
ทำงานเพิ่มขึ้นเป็น ๔ คน ต่อการจ้างงานคนไทยอย่างน้อย ๔ คน หรืออนุญาต
ให้คนต่างด้าวทำงานเพิ่มขึ้นเป็น ๕ คน ต่อการจ้างงานคนไทยอย่างน้อย ๕ คน
ทั้งนี้ สำนักงานภูมิภาคจะต้องยื่นเอกสารหลักฐานการจ้างงานคนไทย และหลักฐาน
การชำระภาษีเงินได้หัก ณ ที่จ่าย (ภ.ง.ด.๑) หรือเอกสารอื่นที่เกี่ยวข้อง
กับการพิจารณา พร้อมทั้งผลการดำเนินงานของสำนักงานในรอบปีที่ผ่านมา
เพื่อใช้ประกอบการพิจารณาอนุญาตด้วยตั้งแต่บัดนี้เป็นต้นไป. -๑๑๔ พ.๑๒

############

คมนาคมเตรียมเพิ่มประสิทธิภาพโทรศัพท์มือถือ

          คมนาคม ๗ ธ.ค.- กระทรวงคมนาคมสั่ง กสท.พัฒนาเพิ่มประสิทธิภาพ
โทรศัพท์เคลื่อนที่ระบบแอมป์ ๘๐๐ เมกะเฮิรตซ์ และเตรียมทดสอบประสิทธิภาพอีกครั้ง
ในเร็ว ๆ นี้ ทั้งนี้ เพื่อสนองความต้องการใช้ของผู้ใช้ในภูมิภาคที่ขาดแคลนโทรศัพท์

          จากที่มีการร้องเรียนถึงประสิทธิภาพของการใช้โทรศัพท์เคลื่อนที่
ไม่สามารถตอบสนองความต้องการใช้มากนัก โดยเฉพาะในส่วนของคลื่นความถี่
ในเรื่องนี้ นายพินิจ จารุสมบัติ รัฐมนตรีช่วยว่าการกระทรวงคมนาคม ผู้กำกับดูแลงาน
ด้านโทรคมนาคม เปิดเผยว่า ทางกระทรวงคมนาคมได้สั่งการให้การสื่อสารแห่งประเทศไทย
(กสท.) ตรวจสอบคลื่นความถี่ โดยเฉพาะในส่วนที่ให้สัมปทานแก่บริษัทเอกชน
เปิดให้บริการโทรศัพท์เคลื่อนที่ระบบแอมป์ ๘๐๐ เมกะเฮิรตซ์ หากสามารถแก้ไข
ปรับปรุงเพิ่มประสิทธิภาพให้โทรศัพท์เคลื่อนที่สามารถใช้ได้ในทุกพื้นที่
และมีความชัดเจนของคลื่นสัญญาณด้วย

          สำหรับโทรศัพท์ในระบบคลื่น ๙๐๐ เมกะเฮิรตซ์นั้น จะได้รายงานให้
พ.อ.วินัย สมพงษ์ รัฐมนตรีว่าการกระทรวงคมนาคม ในฐานะดูแลองค์การโทรศัพท์-
แห่งประเทศไทย (ทศท.) ผู้ให้สัมปทานแก่เอกชนในคลื่นดังกล่าวพัฒนาระบบต่อไป

          นายพินิจ กล่าวว่า จากการทดสอบประสิทธิภาพของโทรศัพท์เคลื่อนที่
ซึ่งใช้ในปัจจุบัน ปรากฏว่าคลื่นระบบ ๘๐๐ เมกะเฮิรตซ์ จะเป็นระบบที่มีประสิทธิภาพ
มากกว่า อย่างไรก็ตาม ในเร็ว ๆ นี้ จะได้ทดสอบประสิทธิภาพระบบโทรศัพท์อีกครั้ง
โดยเฉพาะในเขตต่างจังหวัด เพราะในพื้นที่ดังกล่าวนั้นไม่มีโทรศัพท์ให้ใช้มากนัก
จำเป็นต้องซื้อโทรศัพท์เคลื่อนที่ใช้งานแทน.  -๑๑๓ พ.๑๒

@@@@@@@@@@@@

มีผู้มาขอตั้งและเลิกโรงงานตัดเย็บเสื้อผ้าในกรุงเทพฯ มากที่สุด

          กระทรวงอุตสาหกรรม ๗ ธ.ค. - กรมโรงงานอุตสาหกรรม
เผยสถิติการลงทุนด้านโรงงานอุตสาหกรรมในช่วง ๑๐ เดือนแรกของปีนี้ว่า
มีมากถึงกว่า ๓,๐๐๐ แห่ง โดยในกรุงเทพฯ ส่วนใหญ่เป็นโรงงานตัดเย็บเสื้อผ้า
ขณะที่ในต่างจังหวัดเป็นโรงงานน้ำตาล ขณะเดียวกันยอดการแจ้งเลิกกิจการ
โรงสีข้าว โรงมันเส้น มาเป็นอันดับนำของประเทศ ส่วนในกรุงเทพฯ
มีผู้มาแจ้งเลิกกิจการตัดเย็บเสื้อผ้ามากที่สุด

         รายงานข่าวจากกรมโรงงานอุตสาหกรรม กระทรวงอุตสาหกรรม
เปิดเผยถึงผลการดำเนินงานในเรื่องการขออนุญาตตั้งโรงงาน
ในช่วงเดือนมกราคมถึงเดือนตุลาคมที่ผ่านมาว่า กรมโรงงานอุตสาหกรรม
ได้รับแจ้งและอนุญาตให้ประกอบกิจการตาม พ.ร.บ.โรงงาน ๒๕๓๕ รวมทั้งสิ้น
๓,๒๔๑ โรงงาน ใช้เงินลงทุน ๒๕,๕๖๐.๑๗ ล้านบาท มีการจ้างงานเพิ่มขึ้น
๖๔,๓๙๘ คน ในจำนวนนี้เป็นโรงงานในกรุงเทพฯ ๑,๕๗๙ โรงงาน
ใช้เงินลงทุน ๑๔,๔๙๘.๓ ล้านบาท คนงาน ๓๔,๘๘๒ คน เป็นโรงงาน
ในส่วนภูมิภาค ๑,๖๖๒ โรงงาน ใช้เงินลงทุน ๑๑,๐๖๑.๘๗ ล้านบาท คนงาน
๒๙,๕๑๖ คน เปรียบเทียบสัดส่วนการลงทุนของ กทม.และส่วนภูมิภาค
ในด้านจำนวนโรงงาน เงินลงทุน และคนงานเป็น ๔๘.๗๒ ต่อ ๕๑.๒๘
๕๖.๗๒ ต่อ ๔๓.๒๘ และ ๕๔.๑๗ ต่อ ๔๕.๘๓ ตามลำดับ

          หากรวมการรับแจ้งและการอนุญาตของจังหวัดอีกจำนวน
๒,๖๘๔ โรงงาน เงินลงทุน ๖๔,๖๒๔.๘๗ ล้านบาท คงงาน ๖๑,๗๕๓ คน
จะเป็นจำนวนโรงงานที่เพิ่มขึ้นในช่วง ๑๐ เดือนนี้ ๕,๙๒๖ โรงงาน
ใช้เงินลงทุน ๙๐,๑๘๕.๐๔ ล้านบาท คนงาน ๑๒๖,๑๕๑ คน สัดส่วนการลงทุน
ของกรุงเทพฯ และส่วนภูมิภาคจะเปลี่ยนไปเป็น ๒๖.๖๕ ต่อ ๗๓.๓๕ ในด้านจำนวนโรงงาน
๑๖.๐๘ ต่อ ๘๓.๙๒ ในด้านเงินลงทุน และ ๒๗.๖๕ ต่อ ๗๒.๓๕ ในด้านแรงงาน

          ในกรุงเทพฯ โรงงานที่มีอยู่นิยมลงทุนมากยังคงได้แก่
โรงงานตัดเย็บเสื้อผ้า ๒๒๓ โรงงาน และมีส่วนในการจ้างงาน คือ ๑๐,๙๑๕ คน
ใช้เงินลงทุนรวม ๑,๓๕๒.๑๑ ล้านบาท โรงงานที่ใช้เงินลงทุนมาก ได้แก่
โรงงานประกอบกิจการเกี่ยวกับการพิมพ์ จำนวน ๗๖ โรงงาน ใช้เงินลงทุนถึง
๑,๘๘๙.๐๔ ล้านบาท คนงาน ๑,๔๔๑ คน

          ในส่วนภูมิภาค มีโรงงานน้ำตาลทรายขาวรวม ๒ โรงงาน
ใช้เงินลงทุนรวม ๔,๒๔๓ ล้านบาท คนงานรวม ๕๐๘ คน ตั้งอยู่ในจังหวัด
นครราชสีมา และจังหวัดมุกดาหาร

          นอกจากนี้ ได้แก่ โรงงานกระดาษ ๔ โรงงาน ใช้เงินลงทุน ๓,๑๙๓.๕๖ ล้านบาท
คนงาน ๖๕๔ คน ตั้งอยู่ในจังหวัดสิงห์บุรี ๑ โรง จังหวัดพระนครศรีอยุธยา ๑ โรง
จังหวัดนครปฐม ๑ โรง และระยอง ๑ โรง โรงงานปูนซีเมนต์และปูนขาว
จำนวน ๔ โรงงาน ได้รับอนุญาตให้ประกอบกิจการใช้เงินลงทุน ๔,๘๔๙ ล้านบาท
คนงาน ๒๗๖ คน ตั้งอยู่ที่จังหวัดสระบุรี ทั้ง ๔ โรง

          จำนวนโรงงานที่เลิกกิจการมีจำนวน ๑,๕๑๗ โรงงาน เป็นโรงงานในกรุงเทพฯ
๔๑๘ โรงงาน และในส่วนภูมิภาค ๑,๑๒๙ โรงงาน โรงงานที่เลิกกิจการมาก
เรียงตามลำดับ ได้แก่ โรงสีข้าว โรงงานมันเส้น โรงงานซ่อมรถ โรงงานตัดเย็บเสื้อผ้า
และในกรุงเทพฯ โรงงานที่เลิกประกอบกิจการมากที่สุด ได้แก่ โรงงานตัดเย็บเสื้อผ้า.

############

เตรียมให้โรงงาน-อาคารที่ใช้ไฟเกิน ๑,๐๐๐ กิโลวัตต์ รายงานการใช้ไฟฟ้า

          อุตสาหกรรม ๗ ธ.ค. - คาดพระราชกฤษฎีกากำหนดการอนุรักษ์พลังงาน
จะประกาศใช้ได้ในปี ๒๕๓๗ ระบุหากดำเนินการได้อย่างทั่วถึงทุกโรงงานและอาคาร
ต่าง ๆ ในแต่ละปีจะประหยัดพลังงานมากถึงร้อยละ ๑๐

          นายจรวย บุญยุคล ประธานคณะอนุกรรมการพิจารณานโยบายอนุรักษ์พลังงาน
เปิดเผยว่า ขณะนี้ได้ร่วมกับสำนักงานคณะกรรมการนโยบายพลังงานแห่งชาติ (สพช.)
กรมพัฒนาและส่งเสริมพลังงาน ในการจัดทำรายงานเพื่อร่างเป็นพระราชกฤษฎีกา-
กำหนดโรงงานและอาคารควบคุม โดยกำหนดให้โรงงานหรืออาคารที่ใช้พลังงานไฟฟ้า
ถึง ๑,๐๐๐ กิโลวัตต์ขึ้นไป หรือมีการติดตั้ง หม้อแปลงไฟฟ้าชุดเดียว
หรือหลายชุดรวมกัน ขนาดตั้งแต่ ๑,๑๗๕ กิโลโวลท์ขึ้นไป ให้เป็นโรงงาน
และอาคารควบคุม ซึ่งจะต้องส่งบันทึกข้อมูลการใช้ไฟฟ้ารายเดือน
ต่อ สพช.ทุก ๆ ๖ เดือน โดยมีผู้รับผิดชอบด้านพลังงานของแต่ละโรงงาน
เป็นผู้ลงนามรับรอง เพื่อควบคุมหากมีการติดตั้งหรือเปลี่ยนแปลงเครื่องจักรอุปกรณ์
ที่จะส่งผลต่อการใช้พลังงาน และคาดว่าเรื่องนี้จะผ่านการพิจารณาจากคณะรัฐมนตรี
และประกาศเป็นพระราชกฤษฎีกาได้ต้นปี ๒๕๓๗

          พระราชกฤษฎีกาดังกล่าวนี้จะครอบคลุมไปถึงอาคารเก่าและอาคารใหม่
ที่กำลังจะก่อสร้าง โดยรายละเอียดจะส่งผลกระทบต่อการออกแบบอาคารในอนาคต
เพราะจะต้องคำนึงถึงการประหยัดพลังงานไฟฟ้าเป็นปัจจัยสำคัญ สำหรับโรงงาน
และอาคารที่ได้รับการควบคุมจะได้รับเงินช่วยเหลือร้อยละ ๕๐ จากกองทุน
หากจะมีการปรับปรุงรูปแบบให้เอื้ออำนวยต่อการประหยัดพลังงานมากขึ้น
โดยกองทุนดังกล่าวนี้คือ กองทุนเพื่อส่งเสริมการอนุรักษ์พลังงาน ซึ่งก่อตั้งขึ้น
เมื่อ พ.ศ.๒๕๓๕ ปัจจุบันมีเงินสะสมอยู่ไม่ต่ำกว่า ๑,๕๐๐ ล้านบาท
เป็นเงินที่นำมาจากกองทุนน้ำมันแบ่งมาเพื่อใช้ในการอนุรักษ์พลังงานและสิ่งแวดล้อม
โดยเฉพาะ และจะเพิ่มขึ้นทุกปี แต่จะเพิ่มขึ้นเท่าไรนั้นจะขึ้นอยู่กับการกำหนด
ของนายกรัฐมนตรี ปัจจุบันมีนายศุภชัย พานิชภักดิ์ รองนายกรัฐมนตรี เป็นประธาน
บริหารกองทุน และเงินในกองทุนนี้จะสามารถนำมาใช้ได้ก็ต่อเมื่อพระราชกฤษฎีกา
ที่กล่าวมาข้างต้นถูกประกาศใช้อย่างเป็นทางการแล้ว

          นายจรวย กล่าวว่า ในส่วนผู้รับผิดชอบด้านพลังงานของแต่ละโรงงานนั้น
เจ้าของโรงงานจะต้องเป็นผู้คัดเลือกขึ้นมาแห่งละ ๑ ราย และแจ้งให้แก่
กรมโรงงานฯ ทราบ โดยจะต้องมีคุณสมบัติตามที่กรมโรงงานฯ กำหนดไว้
ซึ่งส่วนมากโรงงานขนาดใหญ่จะมีวิศวกรเป็นผู้รับผิดชอบอยู่แล้ว ทั้งนี้
หากผู้รับผิดชอบด้านพลังงานของโรงงาน หรืออาคารแห่งใด มีความรู้
ไม่ถึงระดับวิศวกรรมศาสตร์บัณฑิต ก็สามารถที่จะส่งบุคคลนั้นมาฝึกอบรม
กับกรมพัฒนาและส่งเสริมแรงงาน โดยมิต้องเสียค่าใช้จ่ายใด ๆ ทั้งนี้
จากการคำนวณของคณะทำงาน หากสามารถควบคุมการทำงานของโรงงาน
และอาคารต่าง ๆ ได้อย่างทั่วถึงจะสามารถประหยัดไฟฟ้าได้ร้อยละ ๑๐ ต่อปี
และหากเน้นเฉพาะอุตสาหกรรมอย่างเดียวจะสามารถประหยัดไฟฟ้าลงได้ร้อยละ ๒๓
ภายใน ๕ ปี. - ๑๑๑ (๑๑๓) พ.๒

###############

คลังเสนอมาตรการป้องกันการค้าบุหรี่เกินราคาต่อคณะรัฐมนตรี

          กระทรวงการคลัง ๗ ธ.ค.- พบมีผู้ค้าบุหรี่จำนวนมากขายบุหรี่
เกินราคา ขณะเดียวกันตัวแทนจำหน่ายบุหรี่เริ่มงดส่งบุหรี่ให้แก่ผู้ค้าปลีกแล้ว
ตั้งแต่ต้นเดือนธันวาคม เพื่อกักตุนรอการขึ้นราคาบุหรี่ ด้านกระทรวงการคลัง
เสนอมาตรการป้องกันและควบคุมการจำหน่ายบุหรี่แล้ว

          นายธารินทร์ นิมมานเหมินท์ รัฐมนตรีว่าการกระทรวงการคลัง
กล่าวว่า ในการประชุมคณะรัฐมนตรี วันนี้ (๗ ธ.ค.) กระทรวงการคลังจะเสนอ
มาตรการควบคุมการขายบุหรี่เกินราคาของตัวแทนจำหน่ายและผู้ค้าปลีกบุหรี่
เนื่องจากที่ผ่านมาได้รับรายงานจาก นายสมใจนึก เองตระกูล อธิบดีกรมสรรพสามิต
ว่า มีตัวแทนจำหน่ายและผู้ค้าปลีกบุหรี่บางรายที่ขายบุหรี่เกินราคา
ซึ่งหากคณะรัฐมนตรีอนุมัติ คาดว่ากระทรวงการคลังจะสามารถประกาศมาตรการ
ดังกล่าวให้มีผลบังคับใช้ได้ในวันเดียวกัน

          ด้านนายสมใจนึก กล่าวว่า ตัวแทนจำหน่ายหรือผู้ค้าปลีกบุหรี่
ได้ฉวยโอกาสขึ้นราคาบุหรี่ ทั้งบุหรี่ในประเทศและต่างประเทศแล้ว เช่น
บุหรี่กรองทิพย์ ได้ขึ้นราคาจากซองละ ๑๕ บาท เป็นซองละ ๑๘ บาท
บุหรี่วินสตัน ได้ขึ้นราคาจากซองละ ๓๐ บาท เป็นซองละ ๓๓ บาท และจากการสำรวจ
ของเจ้าหน้าที่กรมสรรพสามิตพบว่าสาเหตุที่ตัวแทนจำหน่ายและผู้ค้าปลีกขึ้นราคาบุหรี่
เพราะกรณีที่มีข่าวกระทรวงสาธารณสุขจะเสนอให้เพิ่มอัตราภาษีสรรพสามิตบุหรี่
จึงมีการขึ้นราคาบุหรี่ไปรอไว้ก่อน และมีผู้ค้าบุหรี่จำนวนมากที่เริ่มกักตุนบุหรี่
ไว้แล้ว ส่วนการกำหนดมาตรการควบคุมการขายบุหรี่เกินราคา เพื่อไม่ให้ผู้บริโภค
ได้รับความเดือดร้อนมากนัก สำหรับการเสนอเพิ่มอัตราภาษีสรรพสามิต
ของกระทรวงสาธารณสุขนั้น ขณะนี้สำนักงานเศรษฐกิจการคลัง (สศค.)
และกรมสรรพสามิตกำลังศึกษาอัตราที่เหมาะสมอยู่

          รายงานข่าวจากร้านค้าปลีกบุหรี่ เปิดเผยว่า ขณะนี้ตัวแทนจำหน่ายบุหรี่
ได้เริ่มหยุดการส่งบุหรี่แก่ผู้ค้าปลีกมาตั้งแต่ต้นเดือนธันวาคม โดยอ้างว่า
ไม่มีบุหรี่ ซึ่งถือเป็นกลยุทธ์ที่ตัวแทนจำหน่ายใช้สำหรับการขึ้นราคาบุหรี่
เป็นประจำ ในส่วนของผู้ค้าปลีกนั้นมีบางรายที่กักตุนบุหรี่ไว้ล่วงหน้าเช่นกัน
รวมทั้งมีการฉวยโอกาสขึ้นราคาบุหรี่ทั้งบุหรี่ในประเทศและต่างประเทศ
ซองละ ๑-๓ บาท ด้วย. -๑๑๒ พ.๕

@@@@@@@@@@@@@@@@@@@@@@

